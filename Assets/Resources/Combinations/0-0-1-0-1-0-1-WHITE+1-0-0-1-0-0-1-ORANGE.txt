text
*
Tnewu były dla Vjo czymś więcej niż tylko udomowionymi zebrami krzyżowanymi od pokoleń z
końmi. Były braćmi, towarzyszami niedoli. W czasie bitwy jednoczyły się ze swoimi panami duchem i
umysłem. Tej nocy tnewu musiały umrzeć i wiedziały o tym, gdy ruszały na komendę swoich panów kuobronnym formacjom Nudrani. Za nimi z wojennymi okrzykami na ustach biegli Jeźdźcy Niebios.
Armia Królów dzielnie broniła swoich skrzydeł i konsekwentnie przedzierała się przez centrum.
Jedyną nadzieją Ludu Opiekuna była ich jazda. Wysłana wcześniej w celu okrążenia wroga, na dźwięk
rogów natychmiast zawróciła i pogalopowała ku tyłom swojej armii. Kawalerzyści napotkawszy ścianę
ognia zatrzymali się w niedowierzaniu i rozpaczliwie próbowali pomóc wojsku na flankach. Płomienie
mieszały się z wodą wezbranej Anurai.
Tnewu uderzyły w szyki Nudrańczyków rozbijając je doszczętnie. Nmulu i jego bracia parli naprzód,
rąbiąc wśród przeraźliwego kwiku koni i smrodu palonych ciał. Cięli i kłuli swoimi mieczami najszybciej
jak potrafili – by znów skorzystać z momentu zaskoczenia i dotrzeć ku sprzymierzeńcom z Armii Królów.
Pchnięcie z półobrotu. Blok tarczą. Zatrząsł się i niemal przewrócił od ciosu dwuręcznego topora. Kopnięcie
w krocze. Finta. Szybkie cięcie w tętnicę szyjną. Rozwścieczony Mbayu zmiażdżył konającemu
Nudrańczykowi kopytem czaszkę. Krew i odłamki kości zabryzgały Nmulu twarz. Usłyszał skrzek.
Skrzydlata śmierć spadała z przestworzy.
Aevinowie Nowiu, dosiadający podniebnych monstrów pikowali ku Nudrańczykom, niosąc ze sobą
chaos i zniszczenie. Nmulu dostrzegł jak oszczepy Nudrani bezbłędnie sięgają celu i wielu ayvinów ginie
ściągniętych z gadzich wierzchowców. Rogi zaczęły grać odwrót, ale cóż z tego, skoro nie ma którędy
uciekać?
Nudrani okazali się godnymi przeciwnikami i nie ustępowali pod ciosami czarnoskórych. Na
każdego z zabitych Nudrańczyków przypadało dwóch Jeźdźców Niebios. Im bardziej beznadziejna była
sytuacja Niepokonanych, tym zacieklej walczyli. Odpierali ciosy z powietrza, zbijali pchnięcia vjoańskich
włóczni, przyjmowali cięcia nephantyjskich mieczy, przypuszczali groźne kontrataki. Mimo to powoli
wykrwawiali się.
Nawet i najdzikszy tnewu pada w końcu u stóp Jeźdźca.
Ostatni z Nudrańczyków spostrzegłszy, iż ludzie Nmulu chcą ich wziąć żywcem, na zawołanie
dowódcy podcięli sobie gardła. Tak dobiegła końca Siódma Bitwa nad Anurai. Pierwsza batalia w historii
Aerdy zakończona druzgocącą klęską Nudranu.
Nmulu nie radował się z wiktorii. W swoim życiu widział zbyt wiele śmierci. Bóg wschodził nad
widnokręgiem. Senne Córki udawały się na spoczynek.
W domu czekały pola do obsiania – pierwsze dla jego ludu od setek lat.
Strumieniem płynęła krew.
*
**

**
***

***
