text
*
Cwałowali przez równinę. Wiedzieli, co zależy od powodzenia ich misji. Honor przyjaciół
walczących w głównym starciu. Życie żon i córek w pobliskim obozie. Los niedorosłych synów. Stad i
przygotowanych do siewów pól. Odnalezionej po wiekach ojczyzny.
Zachodzące słońce poniosło ich ponad strumieniem. Czerwień promieni myliła wzrok. Nmulu nie
był pewny – rzeką płynęła woda czy krew? Bóg udawał się na spoczynek za horyzontem, na niebo wzeszły
Jego trzy Córki. Wszystkie w pełni, spowite skradzionym blaskiem. Obserwowały.
Nmulu i jego Jeźdźcy Nieba doprowadzali tnewu na skraj wytrzymałości. Widzieli w oddali
Nudrańczyków oskrzydlających Armię Królów. Szybko. Za szybko.
W jego duszy nie zawitał strach. Lękał się zbyt wiele razy. Kolejna ojczyzna stracona. Umarli
zostawieni bez pochówku na obcej ziemi, ściągnięte z siodeł kobiety rodzące synów. Zmieniające się co
dzień krajobrazy. Tylko Niebo zdawało się wieczne i niezmienne.
Choć zdawało się to niemożliwe, przyspieszyli. Hodowane do błyskawicznych manewrów rumaki
nie protestowały. Wiedziały, że one także noszą przekleństwo Matki.
Dotarli na umówioną pozycję. Czekała na nich druga połowa oddziału. Wymieniwszy gesty z
dowódcą Nmulu upewnił się, że i oni nie zostali dostrzeżeni. Ruszyli – tym razem powoli. Uspokajali
oddechy. Sto uderzeń ludzkich i zwierzęcych serc. Modlili się cicho do Niebios. Ziemia wygnała ich
przodków, nie wysłucha wołań.
*
**
Niezliczone Dzieci,
obdarujcie nas zielenią traw.
Groźne Córki,
dajcie pewną dłoń.
Potężne Słońce,
nie porzucaj nas.
Wielkie Niebo,
daj nam zwycięstwo.
**
***

***
