text
*
Tnewu przestały charczeć. Pora napiąć łuki.
Dotąd potyczki Nudranu i Nephantu przebiegały według utartego schematu. Po początkowej
wymianie strzał i oszczepów następowało bezpośrednie starcie nieposkromionych, ciężko opancerzonych
synów Nephantu i bezlitosnych, zabójczo zwinnych Nudrani. Zazwyczaj albo Armia Królów uginała się pod
silnymi ciosami Ludu Opiekuna i dochodziło do jej oskrzydlenia, po czym otoczenia i w konsekwencji do
całkowitego unicestwienia, albo to fioletowoskórzy, nie mogąc przedrzeć się przez mur żelaznych ciał,
zmuszani byli do odwrotu. Tym razem stało się coś, czego Nudrańczycy nie mogli się spodziewać – to ich
tyły były zagrożone, do tego w chwili, gdy już pewni tryumfu wysłali znaczną część sił na flanki wroga.
Pierwsze z istot padły ze zdziwieniem na twarzach. Wśród Nudrańczyków zapanował zamęt. Nie
było jednak co liczyć na łatwe zwycięstwo – wnet nad gwarem bitwy zaczęły wznosić się niskie głosy
dowódców. Polecenia Jeźdźców Niebios były jasne – nie pozwolić przeciwnikom się zorganizować, słać
płonące strzały w miejsca, skąd rozchodzą się rozkazy. Oddział Nudrańczyków na wschód od Nmulu
otrząsnął się z zaskoczenia i zwierał szranki. Nmulu dał znak Szamanom – ogień, którym płonęły strzały Vjo
rozjaśniał wielokrotnie, a płomień rozprzestrzeniał się w mgnieniu oka. Wiedział, że magicznie rozniecony
żar nie zrani istot – nie o to chodziło. Dzięki niemu konni łucznicy mieli doskonałą widoczność i mogli z
łatwością kontynuować atak; wiedzieli też gdzie znajdują się oficerowie Nudrańczyków. Ogniste cienie i
dym uczyniły z czarnoskórych jeźdźców zjawy ukryte w czerni nocy. Jak bronić się przed kimś, kogo nie
sposób zobaczyć?
Nmulu widział swoich pobratymców siejących zaciekle śmierć wśród Nudrani. Siostrzeniec
Myetomo strzelał z ziemi – jego tnewu padł od oszczepu. Kuzyn, młody Lmobi, podjechał zbyt blisko wroga
i zginął rażony rzuconym toporkiem. Nmulu spostrzegł nudrańskich czarowników usiłujących ugasić
magiczny ogień. Jeden z potwornie szybkich Nudrańczyków wybił się z szeregu, dobiegł do Jeźdźców i
zabrał ze sobą w objęcia śmierci pięć dusz. Masakrę zakończyło ustawienie przez fioletowoskórych
potężnych pawęży chroniących przed pociskami. Spodziewał się tego. Kolejny sygnał. Nad wrogą armią
gwiazdy i księżyce zajaśniały ze zdwojoną mocą. Czarnoskórzy wojownicy jak jeden mąż zeszli z
wierzchowców. Rozpoczynała się decydująca część bitwy.
*
**

**
***

***
